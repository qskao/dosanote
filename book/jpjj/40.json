{
    "chapter": 40,
    "content": [
        "偏官取運，即以偏官所成之局分而配之。煞用食制，煞重食輕則助食，煞輕食重則助煞，煞食均而日主根輕則助身。忌正官之混雜，畏印綬之奪食。",
        "煞用印綬，不利財鄉，傷官爲美，印綬身旺，俱爲福地。",
        "七煞用財，其以財而去印存食者，不利劫財，傷食皆吉，喜財怕印，透煞亦順。",
        "其以財而助煞不及者，財已足，則喜食印與幫身；財未足，則喜財旺而露煞。",
        "煞帶正官，不論去官留煞，去煞留官，身輕則喜助身，食輕則喜助食。莫去取清之物，無傷制煞之神。",
        "煞無食制而用刃當煞，煞輕刃重則喜助煞，刃輕煞重，則宜制伏，無食可奪，印運何傷？七煞既純，雜官不利。"
    ],
    "content2": []
}
