{
    "chapter": 24,
    "content": [
        "大凡命中吉凶，於人愈近，其驗益靈。富貴貧賤，本身之事，無論矣，至於六親，妻以配身，子爲後嗣，亦是切身之事。故看命者，妻財子提綱得力，或年干有用，皆主父母身所自出，亦自有驗。所以提綱得力，或年干有用，皆主父母雙全得力。至於祖宗兄弟，不甚驗矣。",
        "以妻論之，坐下財官，妻當賢貴；然亦有坐財官而妻不利，逢傷刃而妻反吉者，何也？此蓋月令用神，配成喜忌。如妻宮坐財，吉也，而印格逢之，反爲不美。妻坐官，吉也，而傷官逢之，豈能順意？妻坐傷官，凶也，而財格逢之，可以生堸，煞格逢之，可以制煞，反主妻能內助。妻坐陽刃，凶也，而或財官煞傷等格，四柱已成格局，而日主無氣，全憑日刃幫身，則妻必能相關。其理不可執一。",
        "既看妻宮，又看妻星。妻星者，幹頭之財也。妻透而成局，若官格透財、印多逢財、食傷透財爲用之類，即坐下無用，亦主內助。妻透而破格，若印輕財露、食神傷官、透煞逢財之類，即坐下有用，亦防刑剋。又有妻透成格，或妻宮有用而坐下刑沖，未免得美妻而難偕老。又若妻星兩透，偏正雜出，何一夫而多妻？亦防刑剋之道也。",
        "至於子息，其看宮分與星所透喜忌，理與論妻略同。但看子息，長生沐浴之歌，亦當熟讀，如“長生四子中旬半，沐浴一雙保吉祥，冠帶臨官三子位，旺中五子自成行，衰中二子病中一，死中至老沒兒郞，除非養取他之子，入墓之時命夭亡，受氣爲絕一個子，胎中頭產養姑娘，養中三子只留一，男子宮中子細詳”是也。",
        "然長生論法，用陽而不用陰。如甲乙日只用庚金長生，巳酉丑順數之局，而不用辛金逆數之子申辰。雖書有官爲女煞爲男之說，然終不可以甲用庚男而用陽局，乙用辛男而陰局。蓋木爲日主，不問甲乙，總以庚爲男辛爲女，其理爲然，拘於官煞，其能驗乎？",
        "所以八字到手，要看子息，先看時支。如甲乙生日，其時果系庚金何宮？或生旺，或死絕，其多寡已有定數，然後以時乾子星配之。如財格而時干透食，官格而時干透財之類，皆謂時干有用，即使時逢死絕，亦主子貴，但不甚繁耳。若又逢生旺，則麟兒繞膝，豈可量乎？若時干不好，子透破局，即逢生旺，難爲子息。若又死絕，無所望矣。此論妻子之大略也。"
    ],
    "content2": []
}
