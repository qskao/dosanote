{
    "chapter": 28,
    "content": [
        "支中喜忌，固與干有別矣，而運逢透清，則靜而待用者，正得其用，而喜忌之驗，於此乃見。何謂透清？如甲用酉官，逢辰未即爲財，而運透戊，逢午未即爲傷，而運透丁之類是也。",
        "若命與運二支會局，亦作清論。如甲用酉官，本命有午，而運逢寅戌之類。然在年則重，在日次之，至於時生於午，而運逢寅戌會局，則緩而不急矣。雖格之成敗高低，八字已有定論，與命中原有者不同，而此五年中，亦能炒其禍福。若月令之物，而運中透清，則與命中原有者，不甚相懸，即前篇所謂行運成格變格是也。",
        "故凡一八字到手，必須逐干逐支，上下統看。支爲干之生地，干爲支之發用。如命中有一甲字，則統觀四支，有寅亥卯未等字否，有一字，皆甲木之根也。有一亥字，則統觀四支，有壬甲二字否。有壬，則亥爲壬祿，以壬水用；用甲，則亥爲甲長生，以甲木用；用壬甲俱全，則一以祿爲根，一以長生爲根，二者並用。取運亦用此術，將本命八字，逐干支配之而已。"
    ],
    "content2": []
}
