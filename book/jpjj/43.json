{
    "chapter": 43,
    "content": [
        "陽刃者，劫我正財之神，乃正財之七煞也。祿前一位，惟五陽有之，故爲旭刃。不曰劫而曰刃，劫之甚也。刃宜伏制，官煞皆宜，財印相隨，尤爲貴顯。夫正官而財印相隨美矣，七煞得之，夫乃甚乎？豈知他格以煞能傷身，故喜制伏，忌財印；陽刃用之，則賴以制刃，不怕傷身，故反喜財印，忌制伏也。",
        "陽刃用官，透刃不慮；陽刃露煞，透刃無成。蓋官能制刃，透而不爲害；刃能合煞，則有何功？如丙生午月，透壬制刃，而又露丁，丁與壬合，則七煞有貪合忘剋之意，如何制刃？故無功也。",
        "然同是官煞制刃，而格亦有高低，如官煞露而根深，其貴也大；官煞藏而不露，或露而根淺，其貴也小。若己酉、丙子、壬寅、丙午，官透有力，旺財生之，丞相命也。又辛酉、甲午、丙申、壬辰，透煞根淺，財印助之，亦丞相命也。",
        "然亦有官煞制刃帶傷食而貴者，何也？或是印護，或是煞太重而裁損之，官煞輕而取清之，如穆同知命，甲午、癸酉、庚寅、戊寅，癸水傷寅午之官，而戊以合之，所謂印護也，如賈平章命，甲寅、庚午、戊申、甲寅，煞兩透而根太重，食以制之，所謂裁損也。如丙戌、丁酉、庚申、壬午，官煞競出，而壬合丁官，煞純而不雜。況陽刃之格，利於留煞，所謂取清也。",
        "其於丙生午月，內藏己土，可以剋水，尤宜帶財佩印，若戊生午月，干透丙火，支會火乙，則化刃爲印，或官或煞，透則去刃存印其格愈清。倘或財煞並透露，則犯去印存煞之忌，不作生煞制煞之例，富貴兩空矣。",
        "更若陽刃用財，格所不喜，然財根深而用傷食，以轉刃生財，雖不比建祿月劫，可以取貴，亦可就富。不然，則刃與財相搏，不成局矣。"
    ],
    "content2": []
}
