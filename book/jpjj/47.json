{
    "chapter": 47,
    "content": [
        "雜格者，月令無用，以外格而用之，其格甚多，故謂之雜。大約要幹頭無官無煞，方成格，如有官煞，則自有官煞爲用，列外格矣。若透財尚可取格，然財根深，或財透兩位，則亦以財爲重，不取外格也。",
        "試以諸格論之，有取五行一方秀氣者，取甲乙全亥卯未、寅卯辰，又生春月之類，本是一派劫財，以五行各得其全體，所以成格，喜印露而體純。如癸亥、乙卯、乙未、壬午，吳相公命是也。運亦喜印綬比劫之鄉，財食亦吉，官煞則忌矣。",
        "有從化取格者，要化出之物，得時乘令，四支局全。如丁壬化木，地支全亥卯未、寅卯辰，而又生於春月，方爲大貴。否則，亥未之月亦是木地，次等之貴，如甲戌、丁卯、壬寅、甲辰，一品貴格命也。運喜所化之物，與所化之印綬，財傷亦可，不利官煞。",
        "有倒沖成格者，以四柱列財官而對面以沖之，要支中字多，方沖得動。譬如以弱主邀強官，主不眾則賓不從。如戊午、戊午、戊午、戊午，是沖子財也；甲寅、庚午、丙午、甲午，是沖子官也。運忌填實，余俱可行。",
        "有朝陽成格者，戊去朝丙，辛日得官，以丙戊同祿於巳，即以引汲之意。要幹頭無木火，方成其格，蓋有火則無待於朝，有木財觸戊之怒，而不爲我朝。如戊辰、辛酉、戊子，張知縣命是也。運喜土金水，木運平平，火則忌矣。",
        "有合祿成格者，命無官星，借干支以合之。戊日庚申，以庚合乙，因其主而得其偶。如己未、戊辰、戊辰、庚申，蜀王命是也。癸日庚申，以申合巳，因其主而得其朋，如己酉、癸未、癸未、庚申，起丞相命是也。運亦忌填實，不利官煞，理會不宜以火剋金，使彼受制而不能合，余則吉矣。",
        "有棄命保財者，四柱皆財而身無氣，舍而從之，格成大貴。若透印則身賴印生而不從，有官煞則亦無從財兼從煞之理，其格不成。如庚申、乙酉、丙申、乙丑，王十萬命造也。運喜傷食財鄉，不宜身旺。有棄命從煞者，四柱皆煞，而日主無根，舍而從之，格成大貴。若有傷食，則煞受制而不從，有印則印以化煞而不從。如乙酉、乙酉、乙酉、甲申，李侍郎命是也。運喜財官，不宜身旺，食傷則尤忌矣。",
        "有井攔成格者，庚金生三七月，方用此格。以申子辰沖寅午戌，財官印綬，合而沖之，若透丙丁，有巳午，以現有財官，而無待於沖，乃非井攔之格矣。如戊子、庚申、庚申、庚申，郭統制命也。運喜財，不利填實，余亦吉也。",
        "有刑合成格者，癸日甲寅時，寅刑巳而得財官，格與合祿相似，但合祿則喜以合之，而刑合則硬以致之也。命有庚申，則木被衝剋而不能刑；有戊已字，則現透官煞而無待於刑，非此格矣。如乙未、癸卯、癸卯、甲寅，十二節度使命是也。運忌填實，不利金鄉，余則吉矣。",
        "有遙合成格者，巳與丑會，本同一局，丑多則會巳而辛丑處官，亦合祿之意也。如辛丑、辛丑、辛丑、庚寅，章統制命是也。",
        "若命是有子字，則丑與子合而不遙，有丙丁戊已，則辛癸之官煞已透，而無待於遙，另有取用，非此格矣。至於甲子遙已，轉輾求俁，似覺無情，此格可廢，因羅御史命，聊復存之。爲甲申、甲戌、甲子、甲子，羅御史命是也。",
        "若夫拱祿、拱貴、趨乾、歸祿、夾戌、鼠貴、騎龍、日貴、日德、富祿、魁罡、食神時墓、兩干不雜、干支一氣、五行具足之類，一切無理之格，既置勿取。即古人格內，亦有成式，總之意爲牽就，硬填人格，百無一是，徒誤後學而已。乃若天地雙飛，雖富貴亦有自有格，不全賴此。而亦能增重基格，即用神不甚有用，偶有依以爲用，亦成美格。然而有用神不吉，即以爲凶，不可執也。",
        "其於傷官傷盡，謂是傷盡，不宜一見官，必儘力以傷之，使之無地容身，現行傷運，便能富貴，不知官有何罪，而惡之如此？",
        "況見官而傷，則以官非美物，而傷以制之，又何傷官之謂凶神，而見官之爲禍百端乎？予用是術以歷試，但有貧賤，並無富貴，未輕信也，近亦見有大貴者，不知何故。然要之極賤者多，不得不觀其人物以衡之。"
    ],
    "content2": []
}
