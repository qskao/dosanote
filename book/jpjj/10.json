{
    "chapter": 10,
    "content": [
        "用神既主月令矣，然月令所藏不一，而用神遂有變化。如十二支中，除子午卯酉外，余皆有藏，不必四庫也。即以寅論，甲爲本主，如郡之有府，丙其長生，如郡之有同知，戊亦長生，如郡之有通判；假使寅月爲提，不透甲而透丙，則如知府不臨郡，而同知得以作主。此變化之由也。",
        "故若丁生亥月，本爲正官，支全卯未，則化爲印。己生申月，本屬傷官。藏庚透壬，則化爲財。凡此之類皆用神之變化也。",
        "變之而善，其格愈美；變之不善，其格遂壞，何謂變之而善？如辛生寅月，逢丙而化財爲官；壬生戌月逢辛而化煞爲印。癸生寅月，不專以煞論。此二者以透出而變化者也。癸生寅月，月令傷官秉令，藏甲透丙，會午會戌，則寅午戌三合，傷化爲財；加以丙火透出，完全作爲財論，即使不透丙而透戊土，亦作財旺生官論。蓋寅午戌三合變化在前，不作傷官見官論也。乙生寅月，月劫秉令，會午會戌，則劫化爲食傷，透戊則爲食傷生財，不作比劫爭財論。此二者因會合而變化者。因變化而忌化爲喜，爲變之善者。",
        "何謂變之而不善？如丙生寅月，本爲印綬，甲不透干而會午會戌，則化爲劫。丙生申月，本屬偏財，藏庚透壬，會子會辰，則化爲煞。如此之類亦多，皆變之不善者也。",
        "又有變之而不失本格者。如辛生寅月，透丙化官，而又透甲，格成正財，正官乃其兼格也。乙生申月，透壬化印，而又透戊，則財能生官，印逢財而退位，雖通月令，格成傷官，百戊官忌見。丙生寅月，午戌會劫，而又或透甲，或透壬，則仍爲印而格不破。丙生申月，逢壬化煞，而又透戊，則食神能制煞生財，仍爲財格，不失富貴。如此之類甚多，是皆變而不失本格者也。",
        "是故八字非用神不立，用神非變化不靈，善觀命者，必於此細詳之。"
    ],
    "content2": []
}
