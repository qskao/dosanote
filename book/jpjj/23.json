{
    "chapter": 23,
    "content": [
        "人有六親，配之八字，亦存於命。",
        "其由宮分配之者，則年月日時，自上而下，祖父妻子，亦自上而下。以地相配，適得其宜，不易之位也。",
        "其由用神配之者，則正印也母，身所自出，取其生我也。若偏財受我剋制，何反爲父？偏財者，母之正夫也，正印爲母，則偏才爲父矣。正財爲妻，受我剋制，夫爲妻綱，妻則從夫。若官煞則剋制乎我，何以反爲子女也？官煞者，財所生也，財爲妻妾，則官煞爲子女矣。至於比肩爲兄弟，又理之顯然者。",
        "其間有無得力，或吉或凶，則以四柱所存或年月或日時財官傷刃，系是何物，然後以六親配之用神。局中作何喜忌，參而配之，可以瞭然矣。"
    ],
    "content2": []
}
