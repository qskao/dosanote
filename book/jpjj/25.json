{
    "chapter": 25,
    "content": [
        "論運與看命無二法也。看命以四柱干支，配月令之喜忌，而取運則又以運之干，配八字之喜忌。故運中每運行一字，即必以此一字，配命中干支而統觀之，爲喜爲忌，吉凶判然矣。",
        "何爲喜？命中所喜之神，我得而助之者是也。如官用印以制傷，而運助印；財生官而身輕，而運助身；印帶財以爲忌，而運劫財；食帶煞以成格，身輕而運逢印，煞重而運助食；傷官佩印，而運行官煞；陽刃用官，而運助財鄉；月劫用財，而運行傷食。如此之類，皆美運也。",
        "何謂忌？命中所忌，我逆而施之者是也。如正官無印，而運行傷；財不透食，而運行煞；印綬用官，而運合官；食神帶煞，而運行財；七煞食制，而運逢梟；傷官佩印，而運行財；陽刃用煞，而運逢食；建祿用官，而運逢傷。如此之類，皆敗運也。",
        "其有似喜而實忌者，何也？如官逢印運，而本命有合，印逢官運，而本命用煞之類是也。",
        "有似忌而實喜者，何也？如官逢傷運，而命透印，財行煞運，而命透食之類是也。",
        "又有行干而不行支者，何也？如丙生子月亥年，逢丙丁則幫身，逢巳午則相衝是也。",
        "又有行支而不行干者，何也？如甲生酉月，辛金透而官猶弱，逢申酉則官植根，逢庚辛則混煞重官之類是也。",
        "又有干同一類而不兩行者，何也？如丁生亥月，而年透壬官，逢丙則幫身，逢丁則合官之類是也。",
        "又有支同一類而不兩行者，何也？如戊生卯月，丑年，逢申則自坐長生，逢酉則會丑以傷官之類是也。",
        "又有同是相衝而分緩急者，何也？沖年月則急，沖日時則緩也。",
        "又有同是相衝而分輕重者，何也？運本美而逢沖則輕，運既忌面又沖則重也。",
        "又有逢沖而不沖，何也？如甲用酉官，行卯則沖，而本命巳酉相會，則沖無力；年支亥未，則卯逢年會而不沖月官之類是也。",
        "又有一衝而得兩沖者，何也？如乙用申官，兩申並而不沖一寅，運又逢寅，則運與本命，合成二寅，以沖二申之類是也。"
    ],
    "content2": []
}
